TIME 0:26
Vart har de röda trianglarna tagit vägen?
Det gick att förstå de röda trianglarna.
De betydde "förvänta dig inte att kunna göra något
normalt de närmaste timmarna".
Framförande av fordon samt skötsel av tungt maskineri
bör undvikas efter intagande av
150mg lösning på livspusslet.
Kan delas, men bör ej tuggas.

TIME 0:26
Vart har de platta vita papperspåsarna med pastellcirklar tagit vägen?
Det gick att förstå de platta vita papperspåsarna med pastellcirklar.
De betydde en elvaårings totala sockerbehov för en vecka.
Nu har påsarna fönster av plast, de rymmer ett komma åtta kilo
och en blir jävligt kass i magen av att kränga i sig
en hel sådan och fråga mig inte hur jag vet.

TIME 0:20
Vart har telefonkioskerna tagit vägen?
Det gick att förstå telefonkiosker.
Om en någonsin kom på tanken att ringa till någon
när en inte var hemma (det hände aldrig),
fick en leta efter en telefonkiosk,
faktiskt komma ihåg numret,
ringa upp och fråga efter den man sökte.

TIME 0:20
Vart har nittitalet tagit vägen?
Det gick att förstå nittitalet.
Internet hade ett ljud.
Kärlek luktade Axe Africa och Date Pamela.
Syntare och hårdrockare var olika däggdjursarter och
ingen pratade om klimatet, utan bara om vem som
skulle spela bas i bandet.

TIME 0:25
Och nu är jag femti.
Femti!
När fyllde jag femti?
Och hur har allt som var så lätt att fatta
blivit minnen och nostalgi
Jag har scannat vartenda foto
Skrivit testamente och memoarer
Gjort ett retrospektiv och planerat min begravning
Valt ut vilka hemligheter jag vill hålla för mig själv

TIME 0:25
Vart har privatlivet tagit vägen?
Det gick att förstå privatlivet.
Det var något man stängde dörren om,
inte något man laddade upp i molnet.
Nu mäter vi sömn, steg, puls och skärmtid
men vet ändå inte hur vi mår.
Det saknas alltid en bit i livspusslet.
Kan delas, men bör ej tuggas.

